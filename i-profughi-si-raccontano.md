---
layout: default
---

## “La parola del profugo”: i profughi si raccontano

I profughi non furono solo raccontati; provarono anche a raccontarsi. Alcuni esponenti della media-alta borghesia riuscirono, infatti, a ritagliarsi uno spazio pubblico sulla stampa locale, cercando in questa maniera di **far sentire la propria voce**. 

Questi interventi avevano soprattutto l'obiettivo immediato di assicurare i lettori della natura dei propri **sentimenti patriottici** e giustificare il proprio status di sfollati, **in risposta alle principali accuse** che venivano mosse loro: dubbi sulla loro italianità e sospetti di essere scappati **per codardia piuttosto che per necessità**. 

Anche con questo scopo, dal giugno 1918 apparve sulle colonne della “Gazzetta di Parma” la rubrica **“*La parola del profugo*”**, firmata da un tale professor Mastella, insegnante settantenne sfollato dal Veneto. 

Nel suo primo intervento, il profugo tentava una sorta di **reportage dal fronte**, bollando i nemici austriaci con l'epiteto di «rapaci patatoni» e rassicurando i parmensi sul coraggio dei soldati italiani:

> Quando alla viglia della presente offensiva io mi aggirava presso le ultime propaggini del Grappa e dell'altipiano d'Asiago, vidi cose che mi commossero, che mi entusiasmarono, e giunto a Parma dissi agli amici: “Niente paura! La vittoria sarà nostra!”. E come poteva io dubitarne, se vidi co' miei occhi i nostri soldati dirigersi cantando verso le trincee? 

Il professor Mastella chiudeva il suo pezzo rivolgendosi direttamente agli altri profughi:

> O profughi in alto i cuori! Si, noi torneremo alle nostre case, o là dove le nostre case sorgevano, e ritemprati alla scuola del dolore, ameremo sempre più la grande e la piccola patria. Figli non degeneri dei Romani, ricordiamo che: “agere et pati fortia, Romanum est” [agire e sopportare con forza è proprio dei romani].

“La parola del profugo” continuò fino alla fine della guerra a commentare questioni politiche, ma anche a trattare argomenti quotidiani, **inserendosi di fatto nella vita culturale parmense**.

![Immagine su profughi che scrivono sulla stampa a cura di ABC]({{ "images/panello-13.jpg" | relative_url }})  
*Immagine su profughi che scrivono sulla stampa a cura di ABC*
