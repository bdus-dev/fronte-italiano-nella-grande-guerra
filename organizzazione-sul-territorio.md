---
layout: default
---

## L'organizzazione sul territorio: la distribuzione dei profughi nelle colonie

Nel parmense, in linea con la scelta adottata a livello nazionale, si decise di raccogliere i profughi in «insediamenti e raggruppamenti collettivi», le cosiddette **colonie**. Gli esuli vennero distribuiti sul territorio provinciale in base alle località di provenienza, così da creare **comunità** il più possibile **omogenee** al proprio interno.

Una delle prime colonie a costituirsi nella provincia fu quella di **San Lazzaro Parmense**, dove già nel **gennaio 1916** l'amministrazione comunale affittò alcune camere all'interno della villa del monsignor Tonarelli per ospitare inizialmente 151 persone, di cui un terzo bambini, provenienti da Castione di Mori (Trento). In **maggio**, a seguito della **Strafexpetion**, altri 300 profughi giunsero dalle zone invase e, nelle settimane successive alle sesta battaglia dell'Isonzo (6-17 agosto), un altro centinaio di sfollati, in un primo momento raccolti a Bologna, arrivò da Gorizia. 


![Immagine di profughi in fuga dai luoghi di guerra a cura di ABC]({{ "images/panello-5.jpg" | relative_url }})
*Immagine di profughi in fuga dai luoghi di guerra a cura di ABC*



Per accogliere la massa di profughi in continuo aumento, tra l'autunno e l'inverno del 1917 vennero istituite altre colonie a **Cortile San Martino** (ubicata tra il Convento e Villa Savi), **Fontanellato** (in località Priorato), **Fontevivo**, **Noceto**, **Medesano**, **Sala Baganza**, **Busseto** e **Zibello**. 

A seguito delle pressioni dei profughi per un riconoscimento delle proprie specificità territoriali, un decreto legge del 3 gennaio 1918 promosse la creazione di **patronati locali**. Essi andarono ad affiancarsi al Comitato per l'assistenza immediata ai profughi di passaggio e al **Comitato di preparazione civile**, tra i cui compiti vi era quello di favorire il ricollocamento lavorativo degli esuli.

Altra forma previdenziale a beneficio degli sfollati era un **sussidio** che veniva vagliato dall'**Alto Commissariato per i profughi** e che venne sospeso a fine giugno 1918.