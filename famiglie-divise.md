---
layout: default
---

## Famiglie divise: le istanze dei profughi per il ricongiungimento familiare


La fuga disordinata dal fronte di guerra e dalle terre invase significò, in molti casi, la **divisione dei nuclei familiari**. Nel trambusto del viaggio era facile perdersi di vista e, a quel punto, proseguire da soli, nella speranza di poter ritrovare i propri cari una volta giunti a destinazione. Spesso, tuttavia, ciò comportava la **dispersione in colonie diverse**, come pure numerose erano le famiglie profughe in cui uno o più membri erano stati fatti prigionieri degli austriaci o erano stati internati dal governo italiano perché sospettati di spionaggio o di sentimenti filo-austriaci.

Arrivati nelle colonie o trovata una sistemazione nei paesi ospitanti, una delle preoccupazioni principali degli esuli diveniva, dunque, quella di **attivare le ricerche per riunirsi ai propri familiari**. Sono, pertanto, assai frequenti gli appelli e le **istanze di ricongiungimento** inoltrati dai profughi agli organi preposti, come Patronati, Comitati di assistenza o l'Alto commissariato per i profughi di guerra, oppure inviati direttamente alla stampa locale, con il fine di ottenere per sé o per i parenti lontani il **trasferimento presso altra destinazione** e, con esso, la possibilità di riabbracciare finalmente i propri cari.


![Istanza avanzata dalla profuga Elisabetta Canali al Comitato profughi di San Lazzaro Parmense – 22 febbraio 1916 (Archivio storico comunale di Parma)]({{ "images/panello-4.jpg" | relative_url }})
*Istanza avanzata dalla profuga Elisabetta Canali al Comitato profughi di San Lazzaro Parmense – 22 febbraio 1916 (Archivio storico comunale di Parma)*
