---
layout: default
---

## La geografia dell’accoglienza: il sistema delle colonie

Nel parmense, in linea con la scelta adottata a livello nazionale, si decise di raccogliere i profughi in «insediamenti e raggruppamenti collettivi», le cosiddette **colonie**. Gli esuli vennero distribuiti sul territorio provinciale in base alle località di provenienza, così da creare **comunità** il più possibile omogenee al proprio interno.

La prima colonia a costituirsi nel gennaio del 1916 fu quella di “Villa Tonarelli” a **San Lazzaro Parmense**, la cui organizzazione interna rappresentò un valido modello anche per gli altri ricoveri collettivi che, nel corso dei mesi seguenti, sorsero in diverse località della provincia.  

A partire dall'estate del 1916, le fonti attestano l'esistenza di due colonie anche nel territorio comunale di **Cortile San Martino**, l'una ubicata presso il locale Convento e l'altra in una palazzina denominata “Villa Savi”. Per la fine di quell'anno è, inoltre, accertato il funzionamento di altre due colonie istituite nella Bassa parmense, la prima a **Fontevivo**, nei saloni dell'ex Collegio dei nobili, e la seconda a **Fontanellato**, nella casa parrocchiale in località Priorato.

Fu, tuttavia, soltanto a partire dall'autunno del 1917, a seguito del sopraggiungere dal fronte di notizie allarmanti sull'andamento negativo delle operazioni militari e sull'imminente arrivo nelle province emiliano-romagnole di una nuova e molto più consistente ondata di esuli in fuga dalle terre invase, che la Prefettura si mobilitò per predisporre una più capillare rete di accoglienza, moltiplicando i gangli del sistema territoriale delle colonie. Vennero così, istituiti nuovi insediamenti collettivi a **Salsomaggiore** (presso il Sanatorio comunale), **Sala Baganza** (in frazione Talignano), **Busseto** e **Zibello**.

A **Fontanelle**, frazione del Comune di Roccabianca, un gruppo di profughi reclutati come operai dalla “Cooperativa carnica” vennero, invece, sistemati in alcune stanze della locale Casa dei socialisti, mentre singole famiglie o piccoli gruppi di profughi “isolati”, come li definiscono le fonti, trovarono asilo nei comuni di **Collecchio**, **Soragna**, **Langhirano** e **Lesignano**, oppure vennero inviati dalle autorità provinciali in alcuni centri della montagna, tra cui **Compiano**, **Bedonia**, **Berceto** e **Borgotaro**.

A seguito delle pressioni dei profughi per un riconoscimento delle proprie specificità territoriali, un decreto legge del 3 gennaio 1918 promosse in molti di questi centri la creazione di **Patronati locali**. Essi andarono ad affiancarsi al Comitato per l'assistenza immediata ai profughi di passaggio e al **Comitato di preparazione civile**, tra i cui compiti vi era quello di favorire il ricollocamento lavorativo degli esuli.

Altra forma previdenziale a beneficio degli sfollati era un **sussidio** che veniva vagliato dall'**Alto Commissariato per i profughi** e che venne sospeso a fine giugno 1918.


![“Profughi in fuga”, illustrazione realizzata da Lorenzo Boccucci (Associazione L’Abc)]({{ "images/panello-5.jpg" | relative_url }})
*“Profughi in fuga”, illustrazione realizzata da Lorenzo Boccucci (Associazione L’Abc)*
