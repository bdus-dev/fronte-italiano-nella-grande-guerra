---
layout: default
---

## “Tragica fuga di un profugo”: il racconto del capitano Matiuzzi

Chi era fuggito dalle province invase, o da quelle limitrofe, si trovò spesso a dover **giustificare questa sua decisione**, soprattutto in risposta a chi – per volontà o per altro – aveva fatto la scelta opposta: rimanere.

Chi era fuggito l'aveva fatto per viltà? Perché non restare a difendere la propria città dall'invasore nemico? Si trattava di un tasto dolente per i profughi, tant'è che questi per la maggior parte svilupparono una **propaganda che esaltava la scelta della fuga come frutto della volontà di non sottostare al dominio dell'odiato nemico**, mentre dall'altra parte avanzava dubbi e sospetti su chi era rimasto: **erano dei deboli o, peggio, dei collaborazionisti**?

Un interesse del tutto particolare in questo contesto riveste il lungo **racconto del capitano Giuseppe Francesco Matiuzzi**, pubblicato il 7 luglio 1918 sulla prima pagina della “Gazzetta di Parma”, col titolo **“*Tragica fuga di un profugo*”**. 

La vicenda è ambientata a Oderzo. Il profugo così introduce il fatto:

> Fermamente deciso di giovare in qualche modo il mio paese, venuto il disastro di Caporetto, mi pareva viltà lasciare il luogo natio con la fuga e pensai che con la mia presenza, in mezzo ai barbari invasori, avrei potuto far opera utile ai miei concittadini che non vollero e non poterono fuggire.

Il capitano Matiuzzi con queste poche righe si poneva **in contrasto con quella che era la narrazione dominante del profugato**, considerando la fuga un atto vile. Ma come nei romanzi d'appendice dell'epoca, i nobili propositi del protagonista dovettero fare i conti con un nemico tanto ottuso quanto feroce:

> Tento di oppormi alle loro gesta, dapprima con le parole, indi facendomi strada con spinte e pugni. […] Mi furono tutti addosso come belve inferocite, […] mi diedi alla fuga rovesciando per le scale alcuni di quelli che mi intercettavano il passo. [Raggiunto dai soldati austriaci], il maggiore si volse allora verso di me con uno sguardo truce e mi disse: “Tu essere traditore! Tu essere ufficiale italiano!”. Ed io risposi: “Già, essere ufficiale italiano e mi vanto come voi vi vantate di essere ufficiale austriaco”. “Tu essere spia! Fucilare subito!”, mi grida con scherno ed ira.

L'avventura del capitano Matiuzzi, fatta di improbabili scontri e rocambolesche fughe, non si chiuse dinanzi a un plotone d'esecuzione austriaco, ma, a seguito dell'ennesimo colpo di fortuna e coraggio, con un'evasione che lo portò – suo malgrado – dopo diverse tappe a Parma, con il **rammarico di aver abbandonato tante famiglie italiane «colà, nella desolazione e nel pianto»**.

![Illustrazione di Mattia Camisa (Associazione L’Abc)]({{ "images/panello-15.jpg" | relative_url }})  
*Illustrazione di Mattia Camisa (Associazione L’Abc)*
